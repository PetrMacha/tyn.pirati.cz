---
layout: post
category: blog
published: true
title: 'Jak se Honza Meidl radním stal, IT stále na páté koleji'
date: '2020-12-17'
author: Jan Novák a Simon Kostadinov
image: posts/sokolovna.jpg

description: ''
tags:
  - Rada
  - Zastupitelstvo
---
26.11. proběhlo zastupitelstvo města, které poukázalo na několik nesrovnalostí. Trikolóra získala pro všechny své zastupitele místo v radě města, starosta zrušil odbornou IT komisi a zástupci menšinové koalice v čele s ODS nadále hlasují společně se zástupci komunistů. Upozornili jsme na chyby ve vedení Sokolovny - například pana ředitele Slepičky (Změna 2020), který již přes rok nedodal svou vstupní zdravotní prohlídku.

Novým radním po Honzovi Novákovi se stal Honza Meidl. Převezme původní gesci v oblasti sportu pana Slepičky (Změna 2020). Proč se pan Slepička této gesce vzdal, není jasné. Střet zájmů, ve kterém se nachází fotbalista a správce areálu FK Olympie, není třeba příliš zdůrazňovat. Honza Meidl byl zvolen hlasy Trikolóry, Tejňáků, Změny 2020, ODS a KSČ.

Ještě před nástupem Honzy Meidla na radnici rada města zrušila svůj poradní orgán pro IT. Starosta Machálek (Trikolóra) zastává názor, že její existence “není potřeba a že nic nedělala”. Pokud by si členové rady města však přečetli zápisy z komise (které dostávají automaticky), dozvěděli by se, že komise činná byla. Toto tvrzení by se dalo doložit několika konkrétními úspěchy, např. IT komise jako odborný poradní orgán rady města navrhla i realizovala zavedení aplikace DEJ TIP, pomocí které všichni občané města mohou nahlašovat závady a problémy ve městě online. Také po důkladné analýze doporučila zvýšit počet pracovníků IT. V Týně je zaměstnán jeden, srovnatelně velké úřady mají alespoň tři. Nového pracovníka IT úřad starosty po roce stále nedokázal zajistit (navýšení počtu pracovníků jsme prosadili do rozpočtu města roku 2020), přestože komise IT dokonce doporučila náplň práce tohoto pracovníka. Rovněž zhodnotila stav fyzických IT zařízení na úřadě a jejich účelnost. Veškeré dosavadní úkoly spojené s IT převezme nyní osobně starosta Machálek (Trikolora).

Dlouhodobého pozorovatele Týnské politiky asi nepřekvapí, že zrušením IT komise pan starosta zdaleka nebyl u konce. Navrhl ještě následující změny: zrušit školskou komisi, sloučit stavební, dopravní a komisi pro revitalizaci sídlišť. Stejně tak sloučit kulturní, sportovní a komisi pro cestovní ruch. Celá situace budí dojem, že rada našeho města nejspíš nepotřebuje žádná odborná stanoviska.

Nesmíme zapomenout na výběrové řízení na ředitele Městského centra vzdělávání a kultury (MCKV). Koalice Trikolóry, Tejňáků, Změny 2020, ODS a KSČ opět hlasovala společně a nejtěsnějším možným poměrem 11/10. Ani nenechala zařadit bod programu zastupitelstva, kde by své počínání zdůvodnila. Museli jsme si s otázkami počkat až do volné diskuze. Ač jsme zástupce koalice žádali, aby vysvětlili svůj postoj a veřejně vysvětlili, proč stále není vypsáno výběrové řízení a jaké je k tomu vedou důvody. Na otázku výběrového řízení byli výslovně tázáni všichni členové rady, uspokojivou odpověď jsme však neobdrželi. Většina na přímou otázku zareagovala vyhýbavě: pánové Machálek (Trikolora) a Šálený “mlžili” (“probíráme na koalici”). Radní Tvrdík (ODS) argumentoval a citoval postoje prezidenta republiky Miloše Zemana slovy: “Jen idiot nemění názory”. Navzdory nepříznivé situaci se nám podařilo upozornit na několik závažných pochybení odhalenými vnitřní kontrolou. Kupříkladu pan Slepička po více než roce nepodstoupil povinnou lékařskou prohlídku. Dále bylo upozorněno na skutečnost, že výše fakturace za pronájem prostor Sokolovny neodpovídá údajům uvedeným ve smlouvě (fakturováno bylo špatně i zasedání zastupitelstva). Za vysloveně symbolický úspěch považujeme skutečnost, že  pan Slepička přiznal svoji odpovědnost a přislíbil, že praktického lékaře navštíví. Přestože se koalici nepodařilo obhájit a věcně vysvětlit většinu námi položených dotazů, oponoval radní Tvrdík (ODS) tím, že “MCKV funguje nejlépe, jak kdy fungovalo”.

*Článek vyšel v měsíčníku Vltavín č. 12*

Honza Novák  
Simon Kostadinov  
Piráti
