---
date: 2018-07-02
category: blog
tags: volby volby2018 prosperujici stehovani
title: Piráti chtějí prosperující město, odkud se lidé nestěhují
author: Jan Novák
authorId: jan.novak    # uid nekoho z _people (nepoviné)
image: posts/prosperujici-mesto.jpg
---

# Piráti chtějí prosperující město, odkud se lidé nestěhují

Tohle město není pro mladý! Čtenář sledující týnské politiky by mohl mít pocit, že je tomu jinak. Politické strany ve svých programech zdůrazňují, jak je důležité, aby populace města rostla, aby přišli mladí lidé, kteří zde budou chtít žít. Snahou mnohých město i kulturně roste. Ve většině případů ovšem navzdory týnským politickým “elitám”, než díky jejich přičinění. Týn je krásné město, které (nejen) kulturně roste.

Od nástupu Dr. Ivanegy do funkce ředitele městské kultury máme výrazně více veřejných akcí, které jsou rozmanitější než dříve. Je veřejným tajemstvím, že radní pro kulturu Lubomír Marek (ODS) tehdy opravdu stál o to, aby tento post získal Miloslav Rozner (SPD). Do toho, jak by to pod taktovkou těchto dvou pánů vypadalo raději nebudu zabrušovat. Všem lidem, kteří tvoří, či se podílejí na vzestupu týnské kultury tímto děkuji. Je vidět, že po letech šátrání a šmátrání týnských politiků to lze dělat kvalitně i bez nich.

Máme krásné město, stále se nám lepší možnosti kulturního vyžití, sehnat práci není pro většinu obyvatel problém. Jeden by řekl, že tedy poroste i počet obyvatel města. A jaká je skutečnost? Za posledních deset let ubylo v Týně nad Vltavou a přidružených obcích kolem půl tisíce lidí. Proč tomu tak je? Člověk, který se pokoušel v Týně sehnat bydlení by odpověď mohl tušit. Je to cena bydlení, která v kombinaci s nízkými platy, velmi odrazuje potenciální nově příchozí. Obdobné bydlení lze mnohdy v Českých Budějovicích sehnat za podobné peníze, není výjimkou, že i levněji. Tento problém je navíc výraznější v případě pronájmů.

Vyvstává tedy otázka, proč je v Týně tak draho? Svoji roli určitě hraje Temelín, jehož plánovaná dostavba přímo vybízí k spekulacím. Největší problém je ovšem možnost města se dále rozšiřovat. V tuto chvíli se město jako takové prakticky nemá kam rozšiřovat. V zásadě si můžete postavit nové bydlení na Semenci (což není zrovna levná záležitost), či si ho koupit u bývalých kasáren, ty jsou určeny k rozšíření možnosti bydlení. Zástupci současné městské koalice (tvořené z KDU-ČSL a ODS) několikrát veřejně prohlašovali, že až budou obsazeny byty v oblasti starých kasáren, tak se bude řešit další rozšiřování města. Osobně bych v těchto bytech za tak přemršťěnou cenu s průmyslovou zónou za zády nebydlel.

Výše jsem psal o “staré” průmyslové zóně, jak mnozí z vás jistě ví – my Piráti jsme se věnovali i výstavbě nové průmyslové zóny. Té, která měla městu přinést blahobyt, stovky nových pracovních míst a vůbec po jejím dokončení jsme se měli mít všichni krásně (obyvatelé Havlíčkovy ulice si tento rozvoj města užívají plnými doušky). Když si odmyslíme nově postavené komplexy budov, které stěží přinesou desítky nových pracovních míst, a místo nich si představíme obytnou zónu, tak vidíme o jakou možnost rozvoje bytové situace město přišlo.

To, jak bude město vypadat a rozvíjet se v budoucnu, záleží na každém z nás, každém obyvateli Týna, který může volit a svým hlasem se spolupodílet na jeho dalším směřování. Nám Pirátům jde primárně o město, které bude prosperovat a bude mu přibývat počet spokojených obyvatel, kteří v Týně budou mít kam jít za kulturou či sportem a budou chtít v našem krásném městě zůstat.
