---
layout: post
category: blog
published: true
title: 'Piráti odchází po dvou letech do opozice, zůstane za nimi stopa inovací'
date: '2020-10-13'
author: Jan Novák a Simon Kostadinov
image: posts/tyn.jpg

description: ''
tags:
  - Události
  - Zastupitelstvo
---
**Při myšlence na konec se musíme vrátit na začátek a to do doby povolebních koaličních jednání.** Vyjednávání před dvěma byla komplikovaná. Karty nebyly rozdané zrovna dobře a nalézt programový průnik dalo opravdu zabrat. Piráti  jednali se všemi stranami kromě KSČ, která nyní podporuje současnou koalici s ODS. Zkušenosti matadorů v týnském zastupitelstvu byly vidět již při prvotních vyjednáváních a zároveň se projevila i nevýhoda pozice nováčků. Vše nakonec vyústilo v koalici, která bohužel nenaplnila pirátská očekávání. 

Spolupráce nebyla jednoduchá, za dobu jejího trvání došlo na několik dohodovacích řízení, kde se řešily její problémy. Ať se jednalo o snahu důležité věci řešit zcela za zavřenými dveřmi nebo o nedostatečných lidských kapacitách, nutných pro skutečně otevřenou radnici města. Osobní spory (nejen) mezi Piráty a Davidem Slepičkou se stále přiostřovaly. Propast se začala tvořit i mezi námi a ODS. 

## Poslední hřebíček do rakve současné koalice bylo jednání rady města 10. srpna a nevypsání výběrového řízení na ředitele MCKV

Porušení koaliční dohody a veřejných slibů v kombinaci s podáním trestního oznámení na pana Slepičku pro nás bylo poslední kapkou. Tento nelichotivý stav, který korunuje podpora KSČ vygradoval na posledním jednání zastupitelstva města (ZM) ve čtvrtek 24. 9. Piráti navrhovali možnost elektronické účasti na ZM. Vše jsme si již několikrát, bez problémů vyzkoušeli na radě města (RM). Pirátské řešení neprošlo a ze strany starosty nebyla žádná snaha k realizaci, a to i přes dostatek času.

Na stejném jednání padl také náš návrh projednat bod “Výběrové řízení na ředitele Městského centra kultury a vzdělávání (MCKV)”. Pan Slepička je ředitelem MCKV již více než rok, nastupoval přitom na dobu přechodnou, pouze jako krizový manažer, maximálně na měsíc dva. Bohužel současná koalice (Trikolora, pánové Slepička se Šáleným a ODS s podporou KSČ) nechtěla veřejně na zastupitelstvu města tento svůj postoj obhájit. 

Piráti se také při tomto zasedání pokusili veřejně probrat chování pana Slepičky (nejen) vůči zaměstnancům města. Pan Slepička je vyšetřován Policií České republiky za své chování vůči zaměstnancům města. Jedná se o podstatné obvinění, které musí být před nejvyšším orgánem obce projednáno. Bohužel ani tento návrh nebyl přijat, opětovně se ukázalo hlasování **současné koalice (Komunisti, ODS, Trikolora, pánové Slepička se Šáleným)**. Zástupci KDU-ČSL a ProTejn návrh podpořili.

Toto jednání jsme poté opustili. Naprostá ignorace demokratické diskuse, nulová snaha obhájit své kroky a snaha všem zacpat ústa komunistickou hlasovací mašinou, je pro nás něco zcela nepochopitelného a neobhajitelného. Dřívějším odchodem jsme chtěli podtrhnout tuto aroganci moci.

## Po dvou letech začalo vyjednávání o koalici od nuly 
Ihned po našem odchodu z koalice začala nová koaliční vyjednávání. Piráti  měli najednou volné ruce, ale zbytek koalice byl stále svázaný se zbylými koaličními stranami. Vyvstala tak otázka jak může současná koalice nahradit odštěpené Piráty. Pojem menšinová koalice, “nechtěla” zbylá koalice (ODS, Trikolora, Změna 2020, pan Šálený) slyšet a tak oslovili KDU-ČSL. Nicméně v rámci opozice stihli Piráti vytvořit s KDU-ČSL a ProTejnem opoziční blok. V tomto bloku probíhalo jednání se členy Trikolory. Koaliční plány se bohužel nenaplnily, kvůli osobním ambicím pana Machálka, členové Trikolóry neustoupili ani kousek zpět a vyjednávání vedli jen na pozici starosty. O nic jiného jim nešlo. Co nyní budeme vídat na zastupitelstvech? Koalici Trikolóry, Změny 2020, Tejňáků, ODS a KSČM. Zlí jazykové tvrdí, že zástupci ODS se vzájemně musí zdravit “Čest práci, soudruzi” výměnou za podporu KSČ.

## Co se za dva roky působení Pirátů v koalici podařilo? 
I přes vnitřní neshody v koalici prošlo mnoho návrhů z pirátského a koaličního programu, přispívajících ke zkvalitnění života občanů. Vynecháme-li získání neocenitelných zkušeností a znalostí (například, že Týnská ODS nemá problém býti v koalici s Komunisty), přidáváme část toho co se bývalé koalici s naší účastí povedlo:

Podařilo se zajistit více transparentnosti - jmenovitá hlasování rady i zastupitelstva města (zakoupení hlasovacího systému), veškeré kontrolní orgány obce získala do rukou opozice. Ustanovili jsme IT komisi, která funguje a průběžně vyhodnocuje stav IT systémů města. Prosadili jsme personální navýšení IT oddělení, což je základ pro to, aby úřad obíhaly data a ne lidé. Z IT komise vzešlo nasazení aplikace Dej tip - na stránkách města snadno zadáte konkrétní problém, který je třeba řešit a vidíte stav jeho řešení. Zlepšila se vybavenost a údržba sportovišť. Proběhla rekonstrukce beachvolejbalového hřiště. Vylepšuje se podpora třídění odpadu. Piráti také připravili participativní rozpočet (doufejme, že ho koalice ze msty neshodí ze stolu). 

Výrazně jsme také podporovali např. studentskou organizaci Majáles nad Vltavou. Zároveň se dbalo především na investice v oblasti školství a péče o seniory. Investice jak do teplofikace, tak infrastruktury na Hlinkách bylo také výrazné. Rozpočet města je vyrovnaný, byly navýšeny finance na platy doktorů na poliklinice, investice do infrastruktury šli na smysluplné opravy - např. rekonstrukce Orlické ulice, nebo nového Komunitního centra, či výrazné zlepšení stavu komunikací a chodníků na Hlinkách. Stejně tak přípojky vodovodní sítě na “Červeňák”, Kohout a do Přečic. Tento výčet  samozřejmě neobsahuje vše co se za dva roky (nejen nám) podařilo.

Piráti však přechodem do opoziční pozice svou snahu na vylepšování kvality života ve městě, rozhodně nekončí. Budou i nadále prosazovat pirátský program ve snaze posunout Týn o kus dál k jeho větší prosperitě. 

Za Piráty  
Jan Novák  
Simon Kostadinov

*Článek vyšel v měsíčníku Vltavín*

