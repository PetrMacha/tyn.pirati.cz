---
layout: post
category: blog
published: true
title: Nic není zadarmo
date: '2021-09-12'
author: Jan Novák
image: posts/nic-neni-zadarmo.jpg

description: piráti týn nad vltavou
tags:
  - Zastupitelstvo
---
V našem městě řešíme v posledních měsících **dva zásadní projekty**, které ovlivní životy nás všech na několik desetiletí dopředu: konečná podoba prostoru areálu **Blanice** a **domov pro seniory**.

Ve středu 25/8 proběhla na Sokolovně diskuze ohledně možností výstavby Domova pro seniory v Týně nad Vltavou. Jedná se o projekt, který byl připravován již v minulém volebním období za starostování současného ředitele gymnázia Šnorka. Do přípravy projektu bylo vloženo mnoho úsilí, zejména úřednického aparátu. Byly vypracovány všechny potřebné dokumentace, včetně projektu od architekta. Proto si dovolím na začátek tuto nelehkou problematiku shrnout.

Základním stavebním kamenem projektu jsou **finance**. Pojďme se tedy podívat na čísla. V účetnictví máme za období od roku 2018 do 31. 8. 2021 na účtu 042 – nedokončený dlouhodobý hmotný majetek u investiční akce „centrum pro seniory“ **částku 9.956.804,79 Kč**. Zde se jedná “prozatím” o peníze, které město vyplatilo přímo dodavatelům. Následuje práce úředního aparátu, který problém řeší již od roku 2016. Čítá stovky člověkohodin práce a přípravy, viz důležité milníky:

Od roku 2016 se účastní vedoucí OSV (Odboru sociálních věcí) **tvorby Střednědobého plánu sociálních služeb** na krajské úrovni v pracovní skupině zabývající se otázkami seniorů (plán na období 2019 – 2021, posléze na období 2022 – 2024). Výsledkem je zařazení potřebného počtu lůžek do základní sítě sociálních služeb na území Jihočeského kraje. V této pracovní skupině prosazoval svůj záměr i tehdejší starosta města Šnorek.

V roce 2017 proběhla **návštěva obdobně velkých domovů pro seniory**, za účelem sdílení poznatků a praktických zkušeností „jak stavět, provozovat, financovat“, zamezení chyb a zřízení klientsky co nejpříznivějšího prostředí. Jako inspirace sloužila zejména zařízení  pro seniory ve Vodňanech, Blatné, Veselí nad Lužnicí, Dobré Vodě, Dačicích (tedy ve městech, kde je provozují města, kraj nebo územně samosprávné celky).

V tomtéž roce proběhly **návštěvy tehdejšího starosty Šnorka** a vedoucí OSV ve **všech obcích ORP** Týna nad Vltavou. Všechny obce jednaly o tomto záměru na svých zastupitelstvech a následně **vyjádřily podporu stavbě Centra pro seniory** v Týně nad Vltavou.

**Zastupitelstvo města schválilo** po několika jednáních na radě města **realizaci projektu vybudování Centra pro seniory**. Následoval průzkum ke zjištění počtu klientů s trvalým pobytem v ORP aktuálně umístěných v jiných zařízeních tohoto typu v Jihočeském kraji. Součástí tohoto průzkumu byl i výčet podaných žádostí obyvatel našeho ORP v zařízení sociálních služeb Jihočeského kraje. Výsledkem byla **nezpochybnitelná potřeba zřízení této sociální pobytové služby** v našem regionu.

Rada města ustanovila **Pracovní skupinu** pro vybudování Centra pro seniory, která se pravidelně setkávala a jednala o přípravě realizace a řešení priorit týkajících se nejen výstavby, ale i nalezení možného provozovatele plánovaného domova pro seniory.

Průběžně probíhala i nutná spolupráce odborů MěÚ (OHS, FO, OSV) na **opakovaném podání žádosti o dotaci** z MPSV - Rozvoj o obnovu materiálně technické základny sociálních služeb.

Celým procesem se prolíná snaha o **nastavení priorit** při stavbě a provozu domova pro seniory, který by měl co nejvíce reflektovat potřeby obyvatel našeho města a jejich důstojného soužití  mimo vlastní domov. Výše zmíněné se promítlo v konkrétním zadávání požadavků do architektonického projektu.

V současné době bylo **přislíbeno zařazení do sítě Jihočeského kraje** (tuto záruku mi několikrát osobně zaručila náměstkyně hejtmana pro sociální oblast doc. Kozlová), výsledkem našeho/tohoto snažení je **kompletně připravený projekt**, na který bylo vynaloženo téměř **deset milionů korun** a který je navržený tak, aby se v něm naši rodiče, prarodiče, příbuzní a spoluobčané cítili nejen dobře, ba dokonce prožili co nejdůstojnější sklonek svého života.

Achillovou patou celého projektu je naneštěstí výše ceny. Jedná se o 240 milionů korun(pro představu bez mála jeden roční rozpočet města). Na investice mívá naše město k dispozici 50 - 80 milionů korun ročně. Vysoká částka představuje pro současné vedení města hlavní zdroj pochybností o jeho realizaci.

Starosta Machálek (Trikolóra) ovšem slavnostně přišel (jak běžně psal ve Vltavínu) “se svým **projektem se společností Clementas**”. Prý se se společností Clementas dohodl, že domov pro seniory postaví a bude provozovat tak, že to město nebude stát ani korunu a o naše seniory bude postaráno. Očividně při tom opomenul dvě skutečnosti: jednak fakt, že na podobný zásah **musí být vypsáno výběrové řízení**, dále na to, že samostatné konečné rozhodnutí není v pravomoci starosty města, ale celá věc **musí být schválena zastupitelstvem města**, kde jeho koalici s ODS podporují komunisté. Hlasováním pro podobný projekt by popřeli veškerou ideologii komunismu.

Nyní se vraťme k samotné diskuzi na Sokolovně.

Svou představu výstavby **představili dva soukromí investoři**, kteří by celý domov na své náklady postavili a provozovali. V zásadě se jednalo o velmi podobné myšlenky. Pro rentabilitu celého projektu by navýšili jeho kapacitu (tím by se **současný projekt, který stál téměř deset milionů korun**, stal **zbytečným a nepoužitelným**) a od města by si nechali doplácet každý rok několik milionů korun. Slibovali smluvní záruky, že prioritně by byli umísťováni občané města a našeho ORP.

Diskuze se účastnil i místostarosta Písku Hladík (KDU-ČSL), který uvedl, že město Písek takovou smlouvu se soukromým poskytovatelem mělo. Bohužel později došlo k transformaci původní společnosti a smlouva přestala být platná. Po uzavření smlouvy se navíc od právníků dozvěděli, že tyto **smlouvy jsou nevymahatelné**. Jinými slovy; **město** sice nezaplatí výstavbu, ovšem stejně **bude platit každý rok** nějaký ten “**tribut**”, avšak **bez jakéhokoliv vlivu na chod domova**, bez jakéhokoliv legálního práva mluvit do provozu domova. Takže za pár let může být domov pro seniory - shodou okolností na lukrativním pozemku u Vltavy - klidně luxusním domovem pro bohaté seniory z úplně jiných částí republiky nebo z ciziny. Neexistuje záruka, která by zaručovala opak.

Celé mi to dost vrtalo hlavou. Máme tu minimálně dvě společnosti, které jsou ochotny **investovat více než čtvrt miliardy korun** na stavbu domova pro seniory. Od města by dostali ročně cirka 5 milionů korun. To nevypadá jako investice s návratem ve střednědobém horizontu, a dokonce ani v dlouhodobém. Zajímalo by mě, kde je to pověstné čertovo kopýtko. Zeptal jsem se tedy přímo majitele společnosti Clementas, pana Zvěřinského, kde mu dává investice smysl, a kde vydělá tolik peněz, aby se mu jeho investice vrátila. Nic přece není zadarmo. Pan Zvěřinský je podnikatel a zisk je legitimním cílem podnikání. Odpovědí mi bylo, že “asi na těch úsporách na zaměstnancích”. Chápu, že ve větším konglomerátu domovů pro seniory lze ušetřit na nižších administrativních pozicích jejich sloučením a ušetřit řádově pár milionů korun na jejich centralizaci, ale to na návrat tak velké investice nestačí. **Ptal jsem se tedy na jejich business plán. Odpověď jsem** od člověka, který má ve svých firmách miliardy, **nedostal**.

Další možností financování Domova pro seniory by byl **společný projekt města a dalšího subjektu**, kde by si náklady na stavbu rozdělily. **Výhodou** by bylo, že **by město mělo možnost čerpat jak státní, tak krajskou dotaci na výstavbu**. Nevýhodou pak to, že bychom se o práva na domov důchodců s někým dělili. Zní mi to jako **rozumný kompromis**. Obě soukromé společnosti však něco takového razantně odmítly. Buď si na našem lukrativním pozemku postaví svůj vysokokapacitní domov pro seniory a náš projekt přitom vůbec nevyužijí, nebo nic. Pouze Diecézní charita by si prý tento model představit dokázala.

**Poslední možností by bylo postavit domov pro seniory čistě v režii města.** Zní to jako sci-fi. Město by se muselo ohromně zadlužit, několik let investovat jen do oprav a údržby a nestavělo by nic dalšího.

Je tomu  skutečně opravdu tak? Předně máme “odklepnutou” **dotaci na stavbu domova pro seniory ve výši 50. 000 000** od státu. Zároveň existuje **krajský investiční fond**, ze kterého v prvním kole například **město Tábor dostalo 40 milionů korun** na svůj domov pro seniory.

Místostarostka Sudová (ODS), v jejíž gesci jsou sociální věci, údajně s náměstkyní hejtmana doc. Kozlovou (ODS) na toto téma ústně jednala a mluvily spolu o 20-30 milionech.

Je třeba jasně říci, že nelze dopředu určit, kolik z krajského investičního fondu kdo dostane, ovšem těch **40. 000 000 Kč je zcela reálná částka**, kterou by si týnská ODS měla u svých krajských vládních kolegů dokázat prosadit. A to mluvíme prozatím o krajském investičním fondu.

Na jednání krajského zastupitelstva je pravidelně několik bodů o **mimořádných dotacích městům a obcím**. Existují projekty a problémy, které jsou natolik důležité a zároveň jsou natolik nákladné, že je města a obce nedokážou efektivně financovat, a proto musí **požádat o pomoc kraj**. Základem úspěchu je schopnost vysvětlit co nejvíce radním, **že se jedná o vážně důležitý projekt**. Místostarosta Sudová (ODS), ani starosta Machálek (Trikolóra) se dosud ani **nenamáhali podat přihlášku do krajského investičního fondu**, natož, aby se pokusili získat nějakou mimořádnou dotaci. **Jsem přesvědčen, že výše uvedených 50 + 40 milionů korun je naprosté minimum prostředků**, které je možné **na výstavbu domova pro seniory získat**. Kompetentní vedení by bylo určitě schopné si na kraji obhájit  výstavbu natolik zásadního zařízení, vzhledem k tomu že Týn ze 17 jihočeských ORP jako jediné žádný domov pro seniory nemá.

 Chybějící domov pro seniory není ovšem problém jen města Týn nad Vltavou, nýbrž všech obcí v našem území obce s rozšířenou působností. I zde vzniká další prostor pro **získání peněz** na jeho stavbu. Jak jsme si přečetli výše, **všechny obce v našem ORP vyjádřily výstavbě podporu**. Věřím, že pokud by se místostarostka Sudová (ODS) chopila iniciativy a všechna zastupitelstva kontaktovala, vysvětlila jim finanční stránku věci, mnoho okolních obcí by rádo přispělo. Byla by to náročná a mravenčí práce, ale výsledek by byl znatelný (v ORP Týn nad Vltavou je 47 obcí). Potenciál vidím zejména u obce Temelín, která díky JETE disponuje takovým kapitálem, že před nedávnem dokonce zvažovala stavbu zimního stadionu.

Tento článek zakončím větou z nadpisu **Nic není zadarmo**. Ani pokud nám někdo “zcela zdarma” nabízí postavit domov pro seniory za čtvrt miliardy a **vydělávat by měl ročně jednotky milionů**. Takový business plán nějak podezřele **nedává smysl** a zákonitě musí mít “čertovo kopýtko”.

Za Piráty  
Jan Novák  
