---
layout: post
category: blog
published: true
title: Pirátský report třetího zastupitelstva tohoto roku
date: '2021-06-15'
author: Jan Novák
image: posts/alej.jpg

description: 'Letošní třetí zastupitelstvo obsahovalo v zásadě nekonfliktní body, například  rozdělení podpory sociálních služeb, klasické záležitosti pozemků, volbu přísedícího soudu, peníze od ČEZ a městskou účetní uzávěrku. První zádrhel přišel až poté, co radní Pouzarová (ODS) odstoupila z finančního výboru z důvodu souběhu funkcí radní a členky výboru. Po tuto chvíli vše naprosto v pořádku, dokud se člověk nepodíval do oficiálních podkladů pro zastupitele, které nám byly zaslány.'
tags:
  - Zastupitelstvo
---
Letošní třetí zastupitelstvo obsahovalo v zásadě nekonfliktní body, například  rozdělení podpory sociálních služeb, klasické záležitosti pozemků, volbu přísedícího soudu, peníze od ČEZ a městskou účetní uzávěrku. První zádrhel přišel až poté, co radní Pouzarová (ODS) odstoupila z finančního výboru z důvodu souběhu funkcí radní a členky výboru. Po tuto chvíli vše naprosto v pořádku, dokud se člověk nepodíval do oficiálních podkladů pro zastupitele, které nám byly zaslány. 

Ostatně můžete posoudit sami:

*„Z důvodu zvolení paní Pouzarové do RM a jejího odstoupení z finančního výboru **rozhodla MS ODS o jejím nástupci** ve výboru. Bude jím pan Libor Stehlík.  
Marek Lubomír, předseda MS ODS v Týně.“*

O nástupci ve Finančním výboru města nerozhoduje MS ODS, ale zastupitelstvo města. Z tohoto důvodu jsem se raději zdržel, proti panu Stehlíkovi nemám nic, ovšem byl bych rád, aby byl nominován s respektem k demokracii a demokratickému zřízení. 

Na jednání přišla i řeč o „superkomisi“, která by se měla odborně zabývat areálem Blanice. Na zastupitelstvu jsme se dozvěděli, že jejím sestavením je pověřena radní Pouzarová (ODS), která by ji ráda sestavila ve větším počtu než je deset osob, alespoň pět jejích členů by mělo být architektů. Z předchozích jednání se starostou Machálkem (Trikolora) také vím, že koalice nejprve vybere členy „za sebe“, poté nechá komisi doplnit opozici. Při mém dotazu na radní Pouzarovou (ODS), zda-li je zájem o účast Ing. architekta Leška (jeden z architektů Národní technické knihovny, ve vedení architektonické komory) mi bylo řečeno, že v tuto chvíli ne. Důvodem je, že rada města chce mít architekty z různých věkových skupin a že se architekt Lešek zabývá hodně architektonickými soutěžemi (osobně to beru za plus, protože takoví lidé musí perfektně rozumět veřejnému prostoru jako celku).

Přiznám se, že celému postupu úplně nerozumím a nejde jen o nezájem o jednu ze současných špiček v oboru. V takto závažném kroku, kdy rozhodujeme o povaze města na generace dopředu, dává smysl zřídit výbor zastupitelstva (výbory zastupitelstva jsou podřízeny zastupitelstvu, zatímco komise jsou podřízeny radě města, tedy jen „těm u vesla“), do kterého by všechny strany nominovaly - dle poměrného zastoupení - odborníky. Samozřejmě by  bylo třeba jmenovat i odborné a schopné úředníky a zástupce občanů, občanské společnosti. Pevně věřím, že si vedení města plně uvědomuje důležitost a rozsáhlost řešení areálu Blanice, nedělitelnost tohoto řešení od rozvoje sídliště Hlinky, okolních čtvrtí, ale i celého města. Tedy, že komise pod taktovkou radní Pouzarové (ODS) bude opravdu odborná, všechny politické strany dostanou možnost nominovat odborníka, budou přizváni zástupci občanů. (*Pozn. autora: Při finálním dokončení textu jsem se dozvěděl, že „superkomise“ již zasedala, opozici - doufejme, že prozatím - nikdo nekontaktoval. Nicméně věřme, že slovo starosty města platí.*)

Na závěr přišla již klasicky a zcela ostudně otázka výběrového řízení na ředitele MCKV. Předseda kontrolního výboru Hladeček (Protejn) upozornil na fakt, že **rada města porušuje vlastní usnesení**, které výslovně uvádí, že radní a ředitel MCKV Slepička (Změna2020) je ve funkci pouze dočasně, a to do vypsání výběrového řízení na ředitele MCKV. To již druhým rokem nebylo vypsáno. Vzhledem k závažným nesrovnalostem, které za ředitelování pana Slepičky odhalila rutinní vnitřní kontrola MÚ, padl návrh na kontrolu MCKV vykonanou Kontrolním výborem zastupitelstva města. Tento běžný demokratický postup nejprve prošel o hlas zastupitele Marka (ODS), ten si to ovšem posléze rozmyslel a rozhodl se hlasovat znovu, nyní proti. Prý se spletl. Zároveň proti vypsání výběrového řízení hlasovala většina rady města. Při otázce, proč nehlasují pro transparentní demokratickou kontrolu veřejné instituce za kterou jsou přímo odpovědní, odpověděli starosta Machálek (Trikolora), místostarostka Sudová (ODS) a radní Pouzarová (ODS) shodně, že se jedná o jejich soukromé rozhodnutí. O argumentaci se alespoň pokusil radní Šálený (Tejňáci), prý je Sokolovna kontrolována až moc. Nicméně jím zmíněná kontrola Inspektorátu práce je na samosprávě města zcela nezávislá. Většina rady města neřeší závažná pochybení pana Slepičky ve funkci ředitele MCKV a ani nemá zájem, aby byla funkčnost organizace prověřena. K tomuto bodu ještě musím dodat, že komunista Frýba na Kontrolním výboru hlasoval pro kontrolu Kontrolním výborem, na zastupitelstvu proti ní.

Při závěrečné diskuzi jsem navrhl několik procesních změn, aby zastupitelstva probíhala efektivněji a při hlasování nevznikaly paskvily. Inspirací mi byla dobrá legislativní praxe Jihočeského kraje. Zastupitel Marek (ODS) na to reagoval slovy, že je kraj asi dobře vedený, v narážce na hejtmana Kubu (ODS). Pan Marek se na sociální síti Facebook ještě před pár lety s dnešním hejtmanem Kubou hádal a osočoval ho z toho, že je prachsprostý mafián a zloděj. Tázal jsem se ho tedy, zda-li na pana hejtmana změnil názor, nebo jestli to řídí dobře - slovy pana Marka - mafián. Odpověď jsem nedostal.


Za Piráty  
Jan Novák  
