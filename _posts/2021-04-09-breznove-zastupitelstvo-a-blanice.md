---
layout: post
category: blog
published: true
title: 'Co s ní? Březnové zastupitelstvo a Blanice'
date: '2021-04-09'
author: Jan Novák a Simon Kostadinov
image: posts/blanice.jpg

description: ''
tags:
  - Zastupitelstvo
---
Březnové zastupitelstvo města se zaobíralo pouze areálem Blanice, který starosta Ivo Machálek /Trikolora/ získal pro město od společnosti ČEZ. Nicméně to, jak byl program zastupitelstva připraven, jak probíhal a jak působil, je zcela **typickou ukázkou toho, jak funguje koalice Trikolóry, Tejňáků, Změny 2020 a ODS s podporou Komunistů.** S drobnou výjimkou: Toto zasedání bylo nahráváno a my doufáme, že tuto videonahrávku město co nejdříve zveřejní. Koho totiž zajímá problematika areálu Blanice či rozvoj našeho města, by si ji měl určitě pustit.

Již delší dobu opozice v čele s hnutím Protejn prosazovala mimořádné zastupitelstvo věnované pouze areálu Blanice. V opozičním táboře jsme očekávali, že s takto důležitým tématem se počká do příznivějších dob, aby se zasedání mohlo zúčastnit co nejvíce občanů. **Celá organizace** tohoto **zastupitelstva je ukázkou toho, jak v současné době politické vedení radnice funguje** a jakým způsobem pod její taktovkou funguje město. Zrealizovalo se jen to, co se musí, anebo má dostatečně dlouhou tradici. **Neuskutečnilo se nic navíc**, pozvánka a program byly vyvěšeny na úřední desku, byly polepeny všechny komerční výlepové plochy a tím propagace skončila. **Ani v samotném Vltavínu žádná zmínka nevyskytla**, tzn. většina občanů o takto důležitém jednání zastupitelstva vůbec nevěděla.

Zastupitelé by měli dle zákona o obcích obdržet alespoň 7 dní předem podklady, které jsou úplné. Tedy takové, aby si na jejich základě mohli vytvořit představy a názor, který je komplexní, viditelný z vícero různých pohledů, které jsou pro danou situaci relevantní. Na základě úplných a odborných podkladů kvalifikovaně hlasovat. Shrnuto podtrženo: každý zastupitel by měl znát před svým hlasováním vše podstatné. Podklady, které všichni zastupitelé obrdželi, vypadaly takto:

**„Důvodová zpráva:**  
**Na základě I. jednání ZM konaného 25.02.2021, svolávám zastupitelstvo pouze k jedinému bodu a tím je řešení areálu ubytovny Blanice.**  
**Dle dohody se jednání zastupitelstva zúčastní i pozvaní odborníci z řad architektů, kteří seznámí zastupitele a občany s možnostmi řešení daného území.“**  

Dále byl zahrnut již pouze program jednání - nic víc. Neobsahoval studii vypracovanou a zadanou napřímo Ing. arch. Lejškovi. Onu studii, která měla být základním kamenem celé debaty. V podkladech jsme nenalezli žádné další plány, žádné analýzy, dokonce ani ty, které město má již několik let a k areálu Blanice se přímo vztahují. Pro začátek diskuze, která by měla trvat delší dobu, které se bude účastnit několik odborníků, dotčená veřejnost, politici a úředníci, by takový postup nemusel být úplně špatný. Chyba lávky, koalice reprezentovaná starostou, byla připravena odhlasovat usnesení, podle kterého by byly zachovány **veškeré budovy Blanice, všechny by byly určeny k renovaci a architektonická práce by byla přímo zadána architektovi Lejškovi**. Toto usnesení neměli zastupitelé předem k dispozici v podkladech, což pochopitelně znepokojilo člena návrhové komise - pana Boušku /Protejn/, který znění starostou navrhovaného usnesení posléze i přečetl, načež v sále zavládlo všeobecné zděšení. Občané ani opoziční zastupitelé vůbec netušili, že na tomto březnovém zasedání zastupitelstva, avizovaného jako pracovní, má nakonec padnout konečné rozhodnutí!

Ač měly politické subjekty pozvat důvěryhodné odborníky, nebylo jasně avízováno/řečeno kdo bude pozván a jak dlouho bude vystupovat. Zdali bude potřebovat technickou/administrativní podporu. Nebylo ani stanoveno pořadí, vyjma úvodní studie **Ing. arch Lejška. Ten zastupoval radu města, tedy celou koalici. Studii na využití areálu dostal zadanou tzv. „na přímo“. Opoziční kolegové (KDU a Protejn) pozvali Ing. arch. Koberu**, který se dlouhodobě podílí na tvorbě vltavotýnského veřejného prostoru **a taktéž byl přizván týnský architekt Čihák**, který se mj. podílel na komplexní studii k prostoru sídliště Hlinek. Námi byl pozván **architekt Lešek(!)**, který je členem představenstva architektonické komory, mj. **jeden z architektů, který se podílel na návrhu Národní technické knihovny**.

Nyní podrobněji **ke studii „starostova architekta“ Lejška(!!)**. Jeho ateliér navrh, aby **celý areál byl ponechán, zrenovován a aby byly postaveny/ vystavěny, od 2+kk (cca 50 m2) až po 3+1 (cca 100 m2)**. Z celého vystoupení pro nás nebylo pochopitelné, jestli jde o sociální byty, startovací byty (což je velký rozdíl jak správně podotkl pan Netík /KDU/), komerční byty, zdali budou městské, nebo se budou rozprodávat, či sebude jednat o nějaký mix (z koalice na tento dotaz nikdo nereagoval). Architekt Lejšek vycházel ze strategie rozvoje města (letos končí její platnost a v podkladech také nebyla obsažena) a z toho, že máme ze všech okolních měst **nejnižší přírůstek výstavby nových bytů a domů** (starosta by se mohl primárně zaměřit na „funkčnost“ týnského stavebního úřadu). V následné diskuzi vyšlo najevo, že ceny uvedené panem architektem Lejškem nebudou s největší pravděpodobností konečné, jelikož na stejných číslech byl před deseti lety již architekt Kobera. Takže se z původně deklarovaných nákladů **na renovaci jedné budovy areálu ve výši 50 milionů stalo milionů 70**. Zbylí **odborníci (Lešek, Kobera, Čihák)** se shodli, že k areálu Hlinek je třeba **přistoupit komplexně** -  zvážit, zda-li opravdu potřebujeme všechny budovy současného areálu, **k čemu by prostor**, který město získalo, **měl sloužit**, co všechno tam město chce, **co tam chtějí občané chtějí**. Zároveň by bylo vhodné zohlednit, že lidé nechtějí pouze byty, ale **i pěkné, bezpečné prostředí, kde budou panovat harmonické sousedské vztahy**, a to v krásném městě, kde je plejáda kulturního, sportovního a dalšího vyžití.

**Místostarostka Sudová /ODS/** v diskuzi několikrát shrnula postoj koalice: v Týně máme každý rok čím dál **méně občanů, tak postavíme nové byty**, ať jich máme víc. **Architekt Lešek namítl**, že potřebujeme mít **komplexní znalost celé problematiky, zapojit odborníky, lidi z okolí, lidi z celého města, úředníky, politiky a architekty, a na základě vize rozvoje celého města se rozhodnout co s areálem dělat**. Rozhodnout se však na základě potřeby „chceme více bytů“ k něčemu tak závažnému není zcela dostačující. **Toto rozhodnutí ovlivní podobu našeho města na další generace**. Autoři zde musí doplnit, že bojovnice za nové byty, **místostarostka Sudová /ODS/, je signatářkou petice** týkající se **Dusíků strouhy**. Ta se **snaží zablokovat výstavbu** nové pozemní komunikace, na jejímž základě by se mohlo **postavit poměrně mnoho nových rodinných domů**.

**Sídliště Hlinky** a jeho rozvoj **byl dlouhou dobu odstaven na druhou kolej**. V posledních letech se daří alokovat k sídlišti více prostředků (opravy parovodu v režii Vltavotýnské teplárenské, opravy chodníků a cest...). **Místo realizace projektů**, které by výrazně zlepšily kvalitu života na Hlinkách (multifunkční hřiště “nad Atomem”; Revitalizace náměstí...), plánuje koalice **hned první velkou investici** jen a pouze **do obří renovace**. Klasická koaliční betonová politika. Se současným rozpočtem města by **renovace 4 budov odpovídala přibližně osmi investičním rozpočtům města**. Jinými slovy, osm let bychom opravovali areál Blanice, kde by ročně vznikalo cca 25 bytů. Neopravili bychom žádnou větší ulici, nepostavili bychom nic nového, **jen opravovali areál Blanice** a udržovali zbytek. Žádná nová dětská hřiště, přírodní koupaliště, opravení volejbalového hřiště či jakýkoliv větší zajímavý projekt. Teoreticky by šlo využít několik různých dotačních programů. Na základě dotazu, zda jsou takové programy vypsány, vyšlo najevo, že se touto možností ještě nikdo nikdy nezabýval.

My Piráti bychom část budov Blanice určitě nechali zbořit, prostory využili k nové občanské vybavenosti (řezník, bankomat, Bongo, kavárna….), nových pěkných moderních bytů, parkování, městské zeleně, volnočasového vyžití. Podporujeme ovšem širokou diskuzi napříč obory a obyvateli města. Rozhodnutí musí vycházet z dlouhodobé strategie města, z vize toho, kde chceme žít za deset, dvacet, padesát let. V tom by měla panovat naprostá  shoda většiny a za předpokladu odborného dialogu mezi odborníky, politiky a občany. **Proto navrhujeme zřízení odborné komise, která by tento postup konzultovala a připravila, navrhla plán projednání a diskuzi s občanskou společností. V řadách komise by měli být obsazeni architekti, politici, odborní úředníci, zástupci občanů, znalci rozvoje obcí**.

**Koalice** se předvedla v plné kráse během pár měsíců. **Z pozice „část zboříme“** (sami prohlasovali rozpočet s penězi na demolici části areálu) **přešla** bez mrknutí oka **do pozice „celé to zrenovujeme“. Na základě posudku jednoho architekta**, kterého si sami vybrali. Dle připraveného usnesení se **celá diskuze měla zúžit na jedno zastupitelstvo (o kterém většina občanů netušila)** a na jedno hlasování o zrenovování celého komplexu, aniž **by měli zastupitelé podklady**, vyjádření odborníků s podrobnými informacemi, studie využitelnosti nejen areálu Blanice, ale celého sídliště Hlinky, okolních čtvrtí, strategie rozvoje celého města a dalších relevantních materiálů.

Bohužel takový **cirkus** probíhá i uvnitř koalice, která chodí ode zdi ke zdi, rozhoduje se chaoticky a náhodně či dle toho, co si každý její jednotlivý člen dokáže vykřičet, bez dlouhodobé strategie, bez reálné vize toho, jak a kam se má město posunout. Rady města a koaliční vyjednávání jsou ilustračním odrazem tohoto zastupitelstva: bez znalosti, bez odborníků, dle dojmů, co nejrychleji rozhodnout a hlavně co nejvíc viditelného betonu. 

Doufáme, že alespoň v takto důležitém bodě, který ovlivní budoucnost města v dlouhodobém časovém horizontu, se koalice začne chovat racionálně, odpoutá se od politických hrátek, nastartuje odbornou diskuzi a dialog se všemi občany. Naším cílem by mělo být takové řešení, které obyvatelům Hlinek zajistí větší komfort a smysluplný dlouhodobý rozvoj města demokraticky zvoleným směrem.


Za Piráty  
Jan Novák  
Simon Kostadinov
