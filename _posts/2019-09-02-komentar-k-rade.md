---
category: blog
title: Co nového z rady?
date: 2019-09-02
author: Týnští piráti
authorId:
image: posts/volebni-matematika.jpg
tags: 
  - komentar
  - rada
---

O čem rozhodovala rada města na posledním zasedání? To vám shrne následující text,
ve kterém se například dozvíte o plánovaných úpravách a stavbách ve městě, nebo také
kam až se dostane náš městský poklad. Budeme moc rádi, když nám do komentářů
napíšete váš názor k tématům.

Zveme vás na nadcházející zastupitelstvo města, které se bude konat ve čtvrtek 12.9 od
17:00 na městském úřadě (další info na [stránkách města](http://www.tnv.cz/)).
Bude se probírat například petice za odstranění plotu kolem fotbalového hřiště nebo
majetkové záležitosti. Dále se budou řešit některé body z rady, například plánované
změny v územním plánu nebo rozpočtová opatření.
Na zastupitelstvu bude také prostor pro občany, kde se budou moct vyjádřit k
probíraným tématům. Budeme moc rádi když vás tam uvidíme.

Část Vltavotýnského pokladu město schválilo k zapůjčení do innsbruckého muzea, na
výstavu, která bude probíhat od 18. června do 4. října příštího roku. Jelikož jde o
poměrně významný poklad, bude v muzeu vystaven na prestižním místě. Nyní se ještě
čeká na schválení Ministerstvem kultury.

Řešili jsme drobné úpravy v rozpočtu. Například jsme investovali další peníze do údržby
veřejných hřišť. Díky dotaci od MŽP jsme také nakoupili slíbené kompostéry, které
zdarma rozdáme mezi občany. Pokud jste ještě nepožádali o vlastní kompostér, stačí
napsat Ing. Palmovi z odboru životního prostředí.

V ulici U Vodárny se z nějakého důvodu nedokončil chodník až do konce - a to je špatně.
Lidé nás na to ale upozorňují, píšou kvůli tomu na radnici - a to je super! Veřejná
angažovanost v podobných případech je přesně to, co Piráti podporují. Problém
samozřejmě budeme řešit s ohledem na požadavky občanů.

Přidáme peníze na plánovaný tisk životopisu Josefa Sakaře, na kterém spolupracovala
místostarostka Sudová(ODS). Josef Sakař je významná osobnost Týna nad Vltavou, díky
jeho práci se dochovalo mnoho z historie našeho města.

Řešili jsme změny v územním plánu. UP například vymezuje, kde se mohou stavět domy,
kde naopak musí být zelená plocha apod. Zatím došlo pouze k menším úpravám, v druhé
vlně půjde o zásadnější kroky.

Na radě jsme odmítli předloženou dokumentaci pro územní rozhodnutí v ulici
Malostranská. Podle nás byla nedotažená, proto jsme to poslali k dopracování. K nové
podobě se také mohou vyjádřit občané při veřejné diskuzi.

Projednali jsme čtvrtletní hospodaření. Na detailní rozbor se můžete podívat v
samostatném článku na [našem webu](https://tyn.pirati.cz/).

