---
layout: post
category: blog
published: true
title: 'Prosincové zastupitelstvo a schvalování rozpočtu: Koalice nemá zájem o spolupráci s demokratickou opozicí'
date: '2021-01-06'
author: Jan Novák a Simon Kostadinov
image: most.jpg

description: ''
tags:
  - Rada
  - Zastupitelstvo
---
Prosincová zastupitelstva bývají politicky nejdůležitější, protože se na nich schvaluje rozpočet města.  V letošním roce se jednalo o 190 milionů korun (pro srovnání uvedeme, že předchozí rok se jednalo o 210 milionů). Ve městech, kde fungují demokratické principy (a ne jen hlasovací mašina „vítězů“), se nad ním sejdou zástupci všech stran a uskupení a vzájemně ho prodiskutují, aby co nejlépe kopíroval rozličnost obyvatel, jejich potřeb a aby byl prospěšný pro co nejvíce lidí. V Týně se rada města o rozpočtu bavila jen s komunisty s vědomím toho, že hlasy opozice s podporou od komunistů nepotřebuje. Také vídáte politickou reklamu ODS založenou na principu „s komunisty nikdy!“?

**Společný opoziční balíček – návrh na posílení „dopravky“ neprošel**

I přesto jsme to nevzdali a podíleli jsme se na společném návrhu opozice změn v rozpočtu. Jednalo se o „společný opoziční balíček“ rozpočtu, který byl dle nás hospodárnější.  Stěžejní pro nás je, aby město poskytovalo svým občanům co nejlepší servis. Tím v tomto případě bylo jednoznačně posílení „dopravky“ na úřadě. Všichni víme, že jestli jsou na týnském úřadě fronty, tak právě na dopravce, která je dlouhodobě personálně poddimenzovaná. I tak ovšem její pracovníci odvádějí dobrou práci a politici by jim měli pomáhat. Bohužel – jako celý balíček návrhů změn – tato změna rozpočtu nebyla schválena. Někteří členové koalice argumentují tím, že by měla pomoci maximálně elektronizace. S tím souhlasíme. Nicméně jak jí chce současné vedení dosáhnout, když IT nerozumí, s opozicí nekomunikuje a zrušilo jediný odborný orgán, který by mu v tom poradil, nevíme. Mimochodem, současné vedení města věří tomu, že online zasedání zastupitelstva by stálo tři čtvrtě milionu korun. My – znalí stavu IT technologií – jsme došli k částce pohybující se kolem 15 tisíc korun. Proto bychom pokorně současnou koalici poprosili, aby se sama o žádnou elektronizaci nepokoušela, mohlo by to stát opravdu hodně peněz a zbytečně.

**Snížení odměn neuvolněným členům zastupitelstva?**

Také jsme, v rámci tohoto balíčku, podpořili návrh na snížení odměn neuvolněným členům zastupitelstva (tedy všem vyjma starosty a místostarostky) o polovinu, protože jsme si vědomi složité doby a toho, že mnozí lidé mají nyní výrazné finanční problémy. Tento návrh byl alespoň zařazen jako platný bod jednání, z koalice jeho zařazení podpořili ještě pánové Slepička a Král (Změna 2020). Z plodné diskuze vypíchneme dvě stanoviska místostarostky Sudové (ODS): První, že se nejedná o odměnu pro ni, a tak nebude hlasovat (nicméně předchozí roky pravidelně zvedala ruku pro navýšení odměn). Druhé, že by bylo lepší založit fond, do kterého každý dobrovolně přispěje. Doufáme, že se na příštím zastupitelstvu dozvíme, že fond byl založen a kam máme přispět. Doplníme, že odměny zastupitelů se daní, takže pokud člověk bude chtít dát půlku své odměny do fondu, dá půlku z již zdaněného, zatímco kdybychom si odměny strhli plošně, město by získalo mnohem více peněz (sami se můžete podívat na své „výplatnice“ a vidět rozdíl mezi superhrubou a čistou mzdou), mluvíme o částce pohybující se kolem půl milionu korun.

Pro námi navrhované změny v rozpočtu jsme hlasovali my (2), KDU-ČSL (3) a ProTejn (5). Tichá domluva mezi KSČ a ODS platila dál, původní návrh rozpočtu byl schválen nejtěsnějším možným poměrem 11:10. 
V diskuzi jsme upozornili, že trvalý pokles počtu obyvatel města výrazně snižuje i příspěvky do městské kasy a že je potřeba s tímto negativním a trvalým jevem bojovat.

**Rozklikávací rozpočet v krajském zastupitelstvu prošel, v týnském ne**

Vzhledem k tomu, že na kraji se nám tentýž den podařilo prosadit rozklikávací rozpočet, navrhli jsme ho za Piráty i v Týně. Na kraji prošel hlasy všech přítomných zastupitelů, náměstek pro finance Hajdušek (ODS) dokonce osobně žádal všechny zastupitele, aby rozklikávací rozpočet podpořili. Jde o jednu z hlavních pirátských myšlenek o transparenci a správě veřejných financí, díky rozklikávacímu rozpočtu se totiž může každý občan podívat na to, jak jsou jeho daně a další veřejné peníze vynakládány. 

Bohužel se na tomto případu ukázal propastný rozdíl mezi krajskou a týnskou samosprávou. Rozklikávací rozpočet v Týně jsme podpořili jen my, všichni zástupci ProTejnu a paní Fraňková (KDU).

 V diskuzi jsme upozornili, že trvalý pokles počtu obyvatel města výrazně snižuje i příspěvky do městské kasy a že je potřeba s tímto negativním a trvalým jevem bojovat.

**Výběrové řízení na ředitele MCKV stále v nedohlednu, koaliční smlouva utajována**

Již „klasicky“ jsme se dále zeptali, kdy bude vypsáno výběrové řízení na ředitele městské příspěvkové organizace – Městského centra kultury a vzdělávání (MCKV), v jehož čele stojí radní David Slepička (Změna 2020). Ptali jsme se, proč stále není vypsáno (ač to bylo slibováno), kdy bude vypsáno, a na důvody, proč koalice porušuje svoje veřejné sliby. Starosta Machálek (Trikolóra) se tázal všech radních, jestli chtějí odpovědět. Následovalo trapné ticho, které nakonec utnul sám starosta informací, že se koalice stále nedohodla. Že se koalice nedohodla na tom, kdy se vypíše výběrové řízení, ještě dokážeme pochopit, ale že nedokázala odpovědět na to, proč je ředitelem právě pan Slepička, je smutné. Inu koaliční kompromisy mezi ODS a KSČ jsou asi složité. 

Doplníme, že při otázkách na koaliční smlouvu a koaliční program se nám dostalo mlhavých odpovědí. Koalice nechce nic zveřejnit, ani program, ani smlouvu jako takovou. Čím by to tak mohlo být? Je běžné, že každá koalice běžně sdělí občanům, na čem chce pracovat, jak na tom chce pracovat a hlavně s kým a za jakých podmínek. Že by týnské koalici vadily podpisy zastupitelů ODS a KSČ na jednom smluvním papíře? Nebo že by se z toho dokumentu dalo vyčíst, jak to bude s vedením MCKV? Nebo bychom se z ní dozvěděli další pikantnosti z naší „rudé radnice“?

Ptali jsme se i na to, jak bylo naloženo s výsledky interního auditu, který provedl městský úřad na MCKV (na což jsme upozornili již minulé ZM). Přece jen pochybení tam nebylo málo, mimo jiné chyběla vstupní zdravotní prohlídka ředitele organizace a radního Slepičky. V den zasedání zastupitelstva ji pan Slepička stále neměl. Toto pochybení může inspektorát práce „ocenit“ pokutou až dva miliony korun. Zajímalo by nás, jak by se k této situaci jednotliví členové rady postavili, jsou totiž za výkon své funkce zodpovědní a nesou za svá rozhodnutí jak trestněprávní, tak finanční zodpovědnost. Chyby se prý řeší, my tuto ostudnou situaci nadále monitorujeme.


Za Piráty  
Jan Novák  
Simon Kostadinov
