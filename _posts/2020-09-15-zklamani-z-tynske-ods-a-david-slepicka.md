---
layout: post
category: blog
published: true
title: 'Zklamání z týnské ODS a David Slepička. Piráti odcházejí z koalice'
date: '2020-09-15'
author: Jan Novák a Simon Kostadinov
image: most.jpg

description: ''
tags:
  - Události
  - Zastupitelstvo
---
V minulém měsíci jsme se rozhodli ukončit koaliční spolupráci na týnské radnici. Udělali jsme tak ze dvou důvodů: Za prvé je radní David Slepička vyšetřován pro šikanu úředníků, za druhé ho místní ODS přes veškeré koaliční dohody (a znalost rozsahu problému šikany úředníků) drží v pozici ředitele Městského centra vzdělávání a kultury (MCKV). Šikanu a bossing zaměstnanců městského úřadu již vyšetřuje Policie České republiky, radní Jan Novák již v této věci poskytl jak elektronické podklady, tak svou výpověď. Nyní je vázán mlčenlivostí, a proto k tomuto případu nemůžeme uvádět další podrobnosti.

Pan Slepička je vyšetřován pro šikanu pracovníků městského úřadu, zejména žen. Z našeho města se snaží udělat si svojí feudální gubernii. Svým chováním se snaží vyštvat pracovníky, aby za ně dosadil své rodinné příslušníky. Zaměstnance, kteří si s ním dovolí nesouhlasit, nevybíravě napadá, pomlouvá je a vláčí kyberprostorem. Zuby nehty se drží postu ředitele MCKV. I skrze koaliční dohodu (a sliby na zastupitelstvech města, radách města, či koaličních vyjednáváních), že na tuto pozici bude vypsáno výběrové řízení.

Doplníme ještě, že pan Slepička se v době koronavirové krize snažil nahrát plusové body na práci dobrovolníků Majálesu nad Vltavou. Snaha vytvářet dojem, že za organizací je on, vyvrcholila až odchodem dobrovolníků ze Sokolovny do nového komunitního centra. Pan Slepička poté zadržel část materiálu, který dobrovolníci darovali městu, potažmo Majálesu, a distribuoval je „svými“ cestami. Pomyslnou tečkou bylo 5 minut, které dobrovolníci pomáhající lidem, na vyklizení Sokolovny. Některého zapůjčeného vybavení se museli domáhat (např. zapůjčené šicí stroje) až po této události.

Situace okolo MCKV vygradovala 10. 8. 2020 na 24. radě města, kdy pro vypsání výběrového řízení (hlasování RM č. 430/2020N) na post ředitele MCKV hlasovali členové rady Jan Novák, Karel Moravec a Ivo Machálek, proti výběrovému řízení hlasoval Tomáš Tvrdík, zdrželi se: Martina Sudová, Jiří Šálený a David Slepička. (Pro přijetí usnesení je potřeba, aby návrh podpořili alespoň čtyři radní. Zdržení se má stejný efekt jako hlasovat proti). Následovalo hlasování Usnesení 431/2020N ve znění „Rada města souhlasí s ponecháním pana Davida Slepičky ve funkci ředitele Městského centra kultury a vzdělávání v Týně nad Vltavou“, pro ponechání pana Slepičky hlasovali: Tomáš Tvrdík, Martina Sudová a Jiří Šálený, proti ponechání pana Slepičky hlasovali: Jan Novák, Karel Moravec a Ivo Machálek. Tedy pan Slepička, Jiří Šálený a ODS hlasovali proti svým veřejným vyjádřením a koaličním slibům. Tuto situaci nešlo nadále tolerovat, na koaličních jednáních bylo několikrát jasně slíbeno, že výběrové řízení bude vypsáno co nejdříve. V prvopočátku byl nástup pana Slepičky prezentován jako krizové řízení, které potrvá maximálně dva až tři měsíce. Stejně tak se stalo na jednáních zastupitelstva města, jak je patrné i z veřejných zápisů dostupných na webu města.

Zápis ze zasedání ZM **13. 10. 2019**: Pan Slepička uvedl, že bude ve funkci do té doby než se skončí inventarizace a vnitřní kontrola MCKV, aby případný nový ředitel měl „čistý stůl“ a konečné rozhodování by nechal na zastupitelstvu.

Zápis ze ZM **23. 1. 2020**: O. Bouška DiS. se dotázal na výběrové řízení na ředitele MCKV a jaký má vedení města názor na případné rozdělení MCKV. Pan Slepička uvedl, že během února by měli být ZM seznámeni s výsledky jednání.

Zápis ze ZM **25. 6. 2020**: Bc. Hladeček dodal, že nevidí důvod na odklad výběrového řízení, protože samotné řízení bude nějakou dobu trvat a do té doby pan Slepička chce vše rozpracované dokončit. Mgr. Šálený dodal, že kdyby bylo v MCKV vše v pořádku, už se mohl nový ředitel jmenovat. Ing. Kobera na toto reagoval, že tyto chyby nejsou systémové, ale jde o chyby jedince, a ty může řešit i nový ředitel.

Na závěr bychom chtěli poprosit občany Týna nad Vltavou, aby nedělali urychlené závěry před tím, než si informace ověří. Fake news a lživé informace jsou nyní na každém kroku a je velice obtížné se dobrat správného konce. Je na každém z nás, jestli si informaci ověříme,  nebo jim budeme slepě věřit. Není nic jednoduššího, než se zeptat úředníka při návštěvě úřadu, jestli se mu pracuje dobře. Tímto článkem nechceme nijak dehonestovat práci Davida Slepičky pro naše město. Stejně tak není možné v takové situaci držet koalici, když její většina odmítá problémy řešit.

Pevně věříme, že se podaří vyjednat nové koaliční uspořádání, které bude mít morální kredit, bude se chovat slušně, poctivě a odvede mnoho práce. Takovou koalici jsme ochotni podpořit jak opozičně, tak koaličně.

Za Piráty  
Jan Novák  
Simon Kostadinov

*Článek vyšel v měsíčníku Vltavín*

