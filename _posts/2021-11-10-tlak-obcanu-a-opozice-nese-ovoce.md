---
layout: post
category: blog
published: true
title: Tlak občanů a opozice nese ovoce, Slepička rezignoval (nejen) na post ředitele MCKV
date: '2021-11-10'
author: Jan Novák
image: posts/dsc0308.jpg
description: 
tags:
  - Zastupitelstvo
---
Dne 27. října proběhlo v Sokolovně mimořádné jednání zastupitelstva města, a to na žádost opozičních zastupitelů včetně Pirátů. Hlavním tématem k řešení dle námi navrženého programu byla budoucnost ubytovny Blanice a přírodovědného centra Semenec a otázka investic na rok 2022. Z úst starosty Machálka (Trikolora) na začátku jednání zaznělo, že nechápe, proč se o těchto bodech vůbec bavit, nicméně finální diskuse nad každým z navržených bodů byla obsáhlá a hlavně přínosná. Podařilo se nám dostat na jednání participativní rozpočet! V bodě různé se potvrdily důležité informace - pan Slepička (Změna 2020) rezignoval k 31.1.2022 na post ředitele MCKV. Stejně tak vystoupil ze současné vládnoucí koalice, radním ovšem hodlá zůstat.

Několik slov k organizaci jednání zastupitelstev v MCKV Sokolovna: Nepochybně se jedná o důstojné a reprezentativní prostředí pro zasedání zastupitelstva města, ale město zde musí platit pronájem. Také by na úřadě v běžné zasedací místnosti jistě nebyl tak zásadní tlak na zrychlení diskuse, protože má vedle v kině začínat promítání. Vedení města má zajistit místo a průběh zastupitelstva tak, aby byla možná demokratická diskuze v dostatečně dlouhém čase, ne prakticky od počátku zasedání láteřit, že začne kino a tak by se ideálně nemělo mluvit vůbec.

Nejdůležitějším bodem zasedání byla budoucnost ubytovny Blanice. Téma, které vyvolává spoustu emocí po celém městě, nejen na Hlineckém sídlišti. Předchozí kroky vedení města byly zmatené a dost často v rozporu s řádným hospodařením města a zdravým rozumem. Příkladem může být snaha opravovat jeden z panelových domů od prostředku, bez předchozí rozvahy, co vlastně s celým areálem udělat. Naštěstí zafungoval tlak občanské společnosti a opozičních zastupitelů, takže se řešení této lokality začíná ubírat relativně správným směrem. Několikrát jsme zopakovali pirátský postoj: Lokalita Blanice a její řešení ovlivní naše město na několik generací dopředu, proto je bezpodmínečně nutné, aby o jeho dalším využití rozhodlo dle analýzy, DAT, potřeb obyvatel i města. Nejprve musí město (respektive jeho vedení) přijít s vizí, poté ji nechat podrobit poctivé kritice, a až posléze rozhodnout, co s areálem bude. Chceme sociální a startovací byty? Kolik bytů na Blanici chceme? Jaká veřejná obslužnost a veřejné služby mají být součástí? Tyto a mnoho dalších otázek je třeba zodpovědět společně s občany města, sociology, architekty a dalšími odborníky. Přestavba tak velkého území nejde vymyslet od hospodského stolu. Do diskuze se zapojili i signatáři Petice za nejvhodnější řešení revitalizace celého areálu Blanice v Týně nad Vltavou, kteří upozornili na obecný problém Hlineckého sídliště. Lokalita Hlinek je zapomenutým územím města, které vedení města - i skrze sliby nám všem dané - opětovně v rozpočtu prakticky vyignorovalo. Pozoruhodným zjištěním při této diskusi bylo, že komise města složená z „odborníků“, která by měla řešit rozvoj města včetně lokality Blanice, se sešla jednou. Rada města stále čeká, že řešení areálu Blanice se jim snese z nebe. Nutno podotknout, že se jedná o „odborníky“ vybrané čistě radou města, opozici nebylo umožněno do tohoto expertního týmu své odborníky nominovat. Tuto komisi totiž vybírala dle své libovůle pouze radní Pouzarová (ODS), jakožto členka vedení města, které ale nemá v zastupitelstvu většinu.

Dalším bodem jednání bylo projednání investic na rok 2022. Investice, které jsou připravené či přesunuté, vypracoval vedoucí odboru hospodářské správy Rohlena. Velká většina se týká volnočasových aktivit, z letošního roku se mimo jiné přesouvá demolice kotelny na Malé straně. Současné vedení města z letošního rozpočtu nedokázalo proinvestovat kolem 12 milionů korun! Vzhledem k vysoké inflaci (ve stavebnictví výrazně vyšší) se nejedná o pouhý přesun do dalšího roku, ale o podstatně menší finanční hodnotu, tedy méně „muziky”.

Posledním bodem jednání bylo Přírodovědné muzeum Semenec, k němuž  proběhla diskuze o zachování areálu ve vlastnictví města a jeho sloučení do struktur města. Bohužel příliš času nám nezbylo, starosta Machálek (Trikolora) upozorňoval, že brzy bude kino. V zásadě jde o to, že současný stav je pro současného provozovatele Semenec o.p.s. již neúnosný. Požádal tedy město, které veškeré tyto pozemky vlastní, aby převzalo i provoz, s čímž není problém nadále vypomáhat. Zastupitelstvo napříč politickým spektrem odhlasovalo ponechání si Přírodovědného muzea Semenec. Zasadíme se o další diskuzi na toto téma, aby mohlo Přírodovědné muzeum Semenec nadále fungovat tak skvěle jako do teď.

V bodě různé jsme otevřeli náš připravovaný bod, a to participativní rozpočet. Mechanismus, který umožní větší zapojení občanů do fungování města a mohl by zlepšit pohled občanů na jeho vedení. Schválila se příprava návrhu participativního rozpočtu na rok 2022 a náš zastupitel Simon Kostadinov byl pověřen založením skupiny napříč politickým spektrem pro tvorbu participativního rozpočtu. Již od začátku prosazujeme spolupráci všech stran v zastupitelstvu na důležitých projektech a rozhodnutích.

Pan Slepička rezignoval na post ředitele MCKV k 31. lednu, jak po našem dotazu potvrdil. Svůj slib o jednom až dvou měsících ve funkci přetáhl téměř o dva roky! A proč že odstupuje? Údajně z důvodu „honu na čarodějnice”. Pan Slepička také zastupitelstvu oficiálně potvrdil svůj odchod z koalice, nyní je tedy „koalice” osmičlenná a její akceschopnost je vidět mimo jiné na neschopnosti vyčerpat investiční rozpočet. Dále jsme se ptali na koaliční program, udivený starosta Machálek se otáčel kolem sebe a ptal se zbylých členů rady města, zdali mají nějaký koaliční program. Dle čeho současné vedení města vládne, jakou má vizi, jaký má cíl a co od nich můžeme čekat, nevíme.

Za Piráty  
Simon Kostadinov  
Honza Novák  
