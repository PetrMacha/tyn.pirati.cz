---
layout: post
category: blog
published: true
title: To by bylo moc drahý & To se tady nikdy nedělalo!
date: '2022-07-13'
author: Jan Novák
image: posts/fontanka.jpg
description: piráti týn nad vltavou
---
Zhruba dva roky jsem seděl v (sedmičlenné) radě města (RM), což je něco jako vláda Týna nad Vltavou. Mnoho lidí si myslí, že každý člen rady je plně placený, tedy, že může správě města a jeho rozvoji věnovat všechen svůj čas, to ovšem není pravda. V Týně jsou na plný úvazek jen dva členové RM - starosta Machálek (Trikolora) a místostarostka Sudová (ODS). Každé důležitější rozhodnutí musí projít a být schváleno RM, od menších zakázek, přes výběrová řízení na zaměstnance, až po přípravu podkladů pro jednání zastupitelstva města (například rozpočtu). Zkrátka rada města zajišťuje běžný provoz a určuje jakým tempem se město bude rozvíjet, silně ovlivňuje kvalitu veřejných služeb atd.

Musím se přiznat, že jednání RM pro mě měla spíše příchuť hororu a zmaru, ať již se jednalo o pravidelnou snahu pana Slepičky (Změna 2020) si doslova vyvřeštět co chce, tak i v jakékoliv další “spolupráci”. Na mé návrhy jsem mnohdy slyšel větu: “To by bylo moc drahý!” Případně doplněnou slovy: “To se tady nikdy nedělalo!”. Vedení města nejspíš nikdy neslyšelo starou lidovou pravdu, že změna je život. Jaké návrhy byly příliš drahé nebo šly směrem jakým se to přece nikdy nedělalo?

Začnu těmi, které nebyly z mé hlavy. Například přírodní koupaliště pod Hlinkami by bylo příliš drahé, a hlavně by nám pak lidi nechodili na placenou plovárnu. 

Není to tak dávno, co průtrž mračen způsobila městu poměrně značné škody. Mimo jiné vytrhal silný proud vody dlažební kostky na náměstí. Existuje projekt, již z doby starosty Šnorka, který tomuto měl zabránit. Zjednodušeně řečeno - vybudovalo by se několik podzemních nádrží, které by snížily průtok vody, který by poté nebyl tak silný, například by nevytrhal na náměstí dlažební kostky. Taky by se nepřeplnilo odpadní potrubí, kterým se pak voda vrátila do sprch sportovní haly. To by ovšem bylo moc drahý! V tomto případě podpořeno dalším oblíbeným argumentem starosty Machálka (Trikolora) a Týnské ODS, “Musíme dělat věci, který lidi uvidí, na který si můžou sáhnout! Jinak to neocení.” Myslím, že většina lidí by ocenila, kdyby se škody z přívalových dešťů minimalizovaly. Vytopení strojovny městského koupaliště také šlo zabránit, nicméně zde je problém trochu složitější a nejde na vrub jen současnému vedení města. A k tomu by to bylo ještě drahé.

Pak jsou tu ty věci, co by byly moc drahý a ke všemu se to tu nikdy nedělalo. Poměrně brzy po posledních komunálních volbách (2018) rezignoval tajemník města. Tajemník města je nejvyšší úředník ve městě - řídí celý úřad, má pravomoc nad všemi úředníky, spadá pod něj mnoho agendy, kterou kolikrát lidé připisují starostovi, potažmo RM. Je to nejdůležitější nepolitická pozice městského úřadu. Má asi obdobnou moc jako pan Boháč v Richmontu.

Od počátku jsem prosazoval, aby rada města udělala to, co dnes udělá každá větší společnost, když hledá vysoce postaveného manažera, kterého nemá. Najmout personální agenturu, aby zajistila kvalitní, prověřené kandidáty. Moc drahé, nikdy se to nedělalo! Stálo by to zhruba jeden měsíční plat této pozice. Pevně věřím, že by ty peníze byly dobře vynaloženy. Kvalitní lidé mají cenu zlata. Každá organizace ve skutečnosti stojí na lidech, čím jsou lepší, tím se více daří organizaci. Jak to tedy proběhlo v taktu vedení města? Výběrové řízení na tajemníka/tajemnici úřadu bylo vypsáno vícekrát, než mám na ruce prstů. **Trvalo zhruba dva roky**, než se podařilo **volné místo obsadit** současnou paní tajemnicí. Nutno uznat, že zatím působí kompetentně. A kdo většinu těch dvou let dělal práci tajemníka? **Vedoucí stavebního úřadu** Trča. Ano, **starosta Machálek (Trikolora) a místostarostka Sudová (ODS) nechali vést městský úřad vedoucího “proslaveného” stavebního úřadu**. Místo toho, abychom hned na první pokus měli na výběr z několika kvalitních lidí, městský úřad vedl vedoucí stavebního úřadu, jehož odbor je největší ostudou městského úřadu. Dva ztracené roky, dva roky, kdy se mohl úřad rozvíjet, modernizovat, přibližovat se občanům. Personální agentura by byla příliš drahá a nikdy se to tu tak přece nedělalo. Třešinkou na dortu je fakt, že do výběrové komise k takto důležitému postu byl přizván jediný zástupce opozice. Obdobná písnička bylo výběrové řízení na ředitele Městského centra kultury a vzdělávání (MCKV). Tam šlo i o to, aby se mohl co nejdéle udržet zcela nekompetentní pan Slepička.

Z rukávu bych vytáhl více obdobných příkladů, kdy bylo něco moc drahého, nikdy se to tu nedělalo, nebo to nebylo něco, na co si lidi nemůžou sáhnout. Skutečnost je taková, že moc drahé je nemít dva roky tajemníka úřadu, že moc drahé je opravovat městský majetek, který mohl být nepoškozený, že je moc drahé, když někdo odmítá hledat nová řešení. Rád bych tento článek zakončil pozitivně. Tak připojím přání na závěr. Brzy nás opět čekají komunální volby, kdy my všichni budeme mít možnost zvolit novou reprezentaci města. Doufám, že všichni budeme volit tak, aby to pro nás nebylo moc drahé i když se to tu tak nikdy nedělalo.

Honza Novák  
Pirát  

